Марк Ескел
4
Шабес-гой
Шабес-гой – неєврей, якого наймають, аби він робив у шабат (суботу).
На околиці невеличкого польського містечка Кельце живе сім’я Кантолінських. Голова родини Лейба – знаний майстер, до його майстерні по господарський реманент їдуть із всієї округи. Головне багатство Лейби – його сім’я: дружина Рахель, син Давид та дві донечки – красуня Ривка і маленька Тойбе. Через неспокійні новини останній ярмарок у Кельце відмінили, тому Лейба вирішує поїхати до батька у Люблін. Ніхто не міг загадати, що ця недовга поїздка стане останньою, коли він бачитиме свою сім’ю: він виїхав у останній день серпня 1939 року…
А потім війна, повернення до зруйнованої домівки… На руїнах свого дому Лейба зустрічає польського хлопця Петрика, який втратив батьків і мову у перший день війни. Разом вони намагаються побудувати нове життя. Петрик стає для Лейби надійною опорою і помічником. Стає йому сином… Разом вони протистоятимуть недоброзичливцям, радітимуть друзям і поверненню Ривки із небуття Аушвіцу, допомагатимуть і отримуватимуть допомогу. Але війна озлобила людей, а ще більше озлобило їх повоєнне важке життя. І одного липневого дня 1946 року протистояти цьому людському страшному почуттю стане всім трьом…
Важка легка книга. Важка, бо знов про людське життя. Про якесь непримириме не просто неприйняття, а про ненависть до певної нації. От ніби всі жили собі мирно, посміхалися і ніхто слова злого не сказав, а потім р-раз і як за помахом палички очі наливаються гнівом і людина бачить все не свого сусіда, а ворога. Петрик, поляк за походженням, який став Пінхасом. І був би він Петриком, але зустрів він Лейбу і полюбив, і його, і нову Батьківщину. І ні слова він не знав на ідіш, але став євреєм…
Я так і не знайшла інформації про автора. Лише те, що народився він у Ростові-на-Дону, але виріс у тодішньому Дніпропетровську. Чи писав ще? Бо мені сподобався стиль, із задоволенням почитала б іще.